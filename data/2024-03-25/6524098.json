{
    "article_id": "6524098",
    "title": "Australija podiže minimalnu plaću",
    "date": "2024-03-25",
    "time": "06:37",
    "hashtags": [
        "Australija",
        "minimalna plaća"
    ],
    "text": "  Pixabay  Australska vlada predložit će povećanje minimalne plaće u skladu s ovogodišnjom stopom inflacije, izjavio je u ponedjeljak ministar financija, s obzirom da se obitelji s niskim primanjima i dalje bore s rastućim troškovima života.  U dokumentu o godišnjem pregledu plaća tijekom 2023./2024., koji će biti predstavljen javnosti u četvrtak, laburistička vlada predlaže povećanje minimalne plaće kako bi zaustavila pad životnog standarda nisko plaćenih radnika.  “Svakako se može očekivati podizanje minimalnih plaća. Ono što pokušavamo jest osigurati da ljudi s najmanjim plaćama u našoj ekonomije ne nazaduju”, rekao je ministar financija Jim Chalmers u televizijskom intervjuu.  “Želimo da ljudi zarađuju više. Također, svjesni smo da rastući troškovi života najviše pogađaju upravo one koji su zaposleni na najslabije plaćenim radnim mjestima”, dodao je ministar.  Prošlog je srpnja minimalna plaća povećana za 5.75 posto zbog rasta troškova života, iako je dio javnosti izrazio bojazan da će dizanje minimalca dodatno povećati inflaciju.  Međutim, do toga ipak nije došlo, stopa inflacije se s visokih 8,4 posto spustila na 3,4 posto, što je najniže u posljednje dvije godine. Australska središnja banka predviđa da će se stopa inflacije spustiti na 3,3 posto u srpnju 2024.  Zbog svega navedenog će ovogodišnje povećanje minimalca biti manje od onog prošlogodišnjeg.  Osim toga, laburistička vlada najavljuje dodatne mjere pomoći glede većih troškova te smanjenje poreza za sve porezne obveznike od druge polovice ove godine.",
    "source": "https://n1info.hr/svijet/australija-podize-minimalnu-placu/",
    "category": "Svijet"
}