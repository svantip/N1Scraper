{
    "article_id": "6524314",
    "title": "Požar u velikoj ruskoj termoelektrani",
    "date": "2024-03-25",
    "time": "08:23",
    "hashtags": [
        "Rusija",
        "Termoelektrana"
    ],
    "text": "  REUTERS/Fabian Bimmer//File Photo/File Photo / ilustracija  Požar u jednoj od najvećih termoelektrana u jugozapadnoj Rusiji stavio je u ponedjeljak izvan pogona dva postrojenja, čime je nakratko prekinuta isporuka energije potrošačima, rekao je regionalni guverner.  Vasilij Golubev je na Telegramu objavio da žrtava nema te da vlasti istražuju uzrok požara u elektrani Novočerkask u Rostovu.  Rusko ministarstvo obrane je priopćilo da su ruske snage uništile 11 ukrajinskih dronova lansiranih tijekom noći iznad Rostova, ali ne navodi ništa o mogućoj šteti.  Informativni ruski kanal Baza Telegram, međutim, javlja da je požar u elektrani u Rostovu izazvan napadom ukrajinskih dronova.  Ukrajina se nije oglasila o tim napadima.  Novočerkask je jedna od najvećih termoelektrana na jugozapadu Rusije, priopćio je vlasnik elektrane OGK-2 kojeg kontrolira podružnica ruskog energetskog diva Gazproma.  ",
    "source": "https://n1info.hr/svijet/pozar-u-velikoj-ruskoj-termoelektrani/",
    "category": "Svijet"
}