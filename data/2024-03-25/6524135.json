{
    "article_id": "6524135",
    "title": "Novi Orbanov saveznik? \"Čovjek stvara mafijašku državu u srcu kontinenta!\"",
    "date": "2024-03-25",
    "time": "06:55",
    "hashtags": [
        "robert fico",
        "Slovačka"
    ],
    "text": "  István Péter Kis from Pixabay  Dolaskom Donalda Tuska na poziciju premijera Poljske, Viktor Orbán izgubio je ključnog saveznika unutar Europske unije s kojim može kočiti pregovore i blokirati prijedloge koji mu nisu po volji. No, nije morao dugo samovati jer izgleda kako mu se u zadavanju glavobolje Bruxellesu pridružio jedan drugi europski čelnik.  Slovački premijer Robert Fico počinje se ponašati poput Orbána. Nakon što je proveo rigoroznu “čistku” u redovima policije, ukinuo specijalno tužiteljstvo za borbu protiv korupcije i smanjio kazne za financijske prijevare, pokušao se okomiti i na medije predlažući zakon koji predviđa restrukturiranje javne radiotelevizije RTVS. Cilj je slovačke vlade pretvoriti javni servis u Ficov propagandni kabinet.  “Fico pokušava stvoriti mafijašku državu u kojoj je primarni cilj održati funkcioniranje piramide moći”, rekao je za Politico politički analitičar Michal Vašečkas.  Nakon što je ponovno izabran na funkciju premijera, Fico je znatno ublažio antiukrajinsku retoriku, svjestan činjenice da bi Bruxelles, nastupi li “pretvrdo”, mogao zamrznuti sredstva iz fondova EU. S gospodarstvom od 115 milijardi eura (BDP u 2022.), Slovačka je prilično ovisna o europskom novcu i ne može toliko utjecati na politike EU poput Mađarske, prenosi Jutarnji list.  No, to Fica nije zaustavilo da na domaćem terenu prepiše Orbánove poteze kršenja vladavine prava i temeljnih europskih vrijednosti.  ",
    "source": "https://n1info.hr/svijet/novi-orbanov-saveznik-covjek-stvara-mafijasku-drzavu-u-srcu-kontinenta/",
    "category": "Svijet"
}