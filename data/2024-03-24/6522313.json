{
    "article_id": "6522313",
    "title": "Kraljevska obitelj se oglasila nakon objave da princeza Kate ima rak",
    "date": "2024-03-24",
    "time": "07:41",
    "hashtags": [
        "Kate Middleton"
    ],
    "text": "  Jonathan Brady/Pool via REUTERS  Princ i princeza od Walesa \"iznimno su dirnuti\" toplinom i podrškom javnosti nakon Kateine objave da boluje od raka, prenijeli su britanski mediji.  Kate (42) otkrila je da boluje od raka i da ide na preventivnu kemoterapiju u emotivnoj video poruci u petak.  Uslijedio je izljev podrške iz čitavog svijeta, uključujući kralja Charlesa III., vojvodu i vojvotkinju od Sussexa, političke ličnosti i članove javnosti.  Suptilan signal: Govor tijela princeze Kate otkrio je jednu stvar o odnosu s Williamom  Glasnogovornik Kensingtonske palače rekao je u subotu: “Princ i princeza su silno dirnuti ljubaznim porukama ljudi ovdje u Velikoj Britaniji, diljem Commonwealtha i diljem svijeta kao odgovor na poruku Njezinog Kraljevskog Visočanstva. Izuzetno su dirnuti toplinom i podrškom javnosti i zahvalni su na razumijevanju njihovog zahtjeva za privatnošću u ovom trenutku.”  Charles, kojemu je u veljači dijagnosticiran rak, navodno je ponosan na “voljenu” snahu zbog njezine hrabrosti da progovori o svom liječenju te je u bliskom kontaktu tijekom posljednjih nekoliko tjedana.  Riječi podrške stigle su i od vojvode i vojvotkinje od Sussexa, koji su rekli: “Želimo zdravlje i ozdravljenje za Kate i obitelj i nadamo se da će to moći učiniti privatno i u miru.”  Oblik raka nije otkriven, no buduća kraljica je krajem veljače započela s “preventivnom kemoterapijom” i ima pozitivan stav prema oporavku te je dobrog raspoloženja, a za sebe kaže da je “dobro i sve jača.”  ",
    "source": "https://n1info.hr/svijet/kraljevska-obitelj-se-oglasila-nakon-objave-da-princeza-kate-ima-rak/",
    "category": "Svijet"
}