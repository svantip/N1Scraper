{
    "article_id": "6522454",
    "title": "TNT komentar: 24 dana",
    "date": "2024-03-24",
    "time": "09:04",
    "hashtags": [
        "tnt komentar"
    ],
    "text": "  24 dana dijele nas od parlamentarnih izbora. 24 dana puta 24 sata vikanja, prozivanja, vrijeđanja, psovanja, napadanja, obmana, podmetanja i laži. Kad završi jedan dan, sa strepnjom čekamo iduci. U pravilu još gori.  U eteru je na stotine komadića informacija kojima se, manje ili više, vješto manipulira. Recimo, npr. auto izabranog glavnog državnog odvjetnika je navodno propucan. U njemu su nađena dva metka. Ne znamo kada, ne znamo gdje, ne znamo tko, ne znamo zašto. Ali prosječnom promatraču, za 24 dana biraču, servira se da je to rezultat oporbene retorike. Govori mu se i da Putin trlja ruke zbog tona naše kampanje. I naravno, spominje se najgora noćna mora svih s one strane sv. Roka – uplašeni turisti koji se zbog neizvjesnih hrvatskih izbora nećkaju stisnuti “Rezerviraj”.  U svakodnevnim Milanovićevim naletima bijesa, u kojima nitko nije pošteđen, ni suci ni, novinari ni obitelji, naizgled nema te strahote koju on ne bi rekao. Moguće je povjerovati da bi rekao svašta. Jer zaista i govori svaštaa. Vrijeđa i prijeti. Zato se nekome učinilo oportunim izrezati izjavu u kojoj se čini kao da prijeti otmicom djece ustavnih sudaca, iako je rekao nešto posve suprotno. I prošlo je, u glavama mnogih više se neće ispraviti. A sutra slijedi nešto vjerojatno još i gore. I tako iduća 24 dana.  Tko preživi, pričat će…  ",
    "source": "https://n1info.hr/vijesti/tnt-komentar-24-dana/",
    "category": "N1 Komentar"
}